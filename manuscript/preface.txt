# Előszó

## A jegyzet célja és célközönsége

Ezen jegyzet elsődlegesen a BME Villamosmérnöki és Informatikai Karán oktatott **Szoftverfejlesztés .NET platformra** című tárgyhoz készült, célja, hogy segítséget nyújtson egyrészt a gyakorlatvezetőnek a gyakorlat megtartásában, másrészt a kurzus hallgatóinak a gyakorlat otthoni utólagos megismétléséhez, a tanult ismeretek átismétléséhez.

Ebből kifolyólag nem tekinthető egy teljesen kezdő szintű bevezető C# tankönyvnek, hiszen erőteljesen épít más kari tárgyak (pl. Szoftvertechnikák, Adatbázisok) által lefedett ismeretekre, de még inkább a Szoftverfejlesztés .NET platformra című tárgy előadásaira.

A feltételezett előismeretek:

- C# és objektumorientált nyelvi alapok
  - operátorok, változók, tömbök, struktúrák, függvények fogalma
  - operátor felüldefiniálás és függvényváltozatok
  - alapvető memóriakezelés (heap, stack), mutatók fogalma, érték és referencia típusok
  - alapvető vezérlési szerkezetek (ciklus, elágazás, stb.), érték- és referencia szerinti paraméterátadás
  - osztály, osztálypéldány fogalma, static, `new` operátor, osztály szintű változók, generikus típusok
  - leszármazás, virtuális tagfüggvények
  - C# esemény, delegate típusok és delegate példányok
  - Visual Studio használatának alapjai
  - operációs rendszer kapcsolatok, folyamatok, szálak, parancssor, parancssori argumentumok, környezeti változók
- SQL nyelvi alapok (SELECT, UPDATE, INSERT, DELETE utasítások), valamint alapvető relációs adatmodell ismeretek (táblák, elsődleges- és idegen kulcsok)

A fentiek elsajátításához segítséget nyújthat Reiter István ingyenesen letölthető könyvei a [https://reiteristvan.wordpress.com](https://reiteristvan.wordpress.com) címen.

A szövegben megtalálhatók a gyakorlatvezetőknek szóló kitételek („Röviden mondjuk el...”, „Mutassuk meg...”, stb.). Ezeket mezei olvasóként érdemes figyelmen kívül hagyni, illetve szükség esetén a kapcsolódó elméleti ismereteket az előadásanyagból átismételni.

## A jegyzet naprakészsége

Az anyag gerincét adó .NET Core platform jelenleg igen gyors ütemben fejlődik. Az 1.0-ás verzió óta a készítők törekednek a visszafelé kompatibilitásra, azonban az eszközkészlet és a korszerűnek és ajánlottnak tekinthető módszerek folyamatosan változnak, finomodnak.

A jegyzet az alábbi technológiai verziókhoz készült:

- C# 7.3
- .NET Core 2.2
- Visual Studio 2017

Ahogyan a fenti verziók változnak, úgy avulhatnak el a jegyzetben mutatott eljárások.

## Szoftverkörnyezet

A gyakorlatok az alábbi szoftverekből álló környezethez készültek:

- Windows 10 operációs rendszer
- [Visual Studio 2017](https://visualstudio.microsoft.com/downloads/) (az ingyenes Community edition is elég) az alábbi *Workload*-okat telepítve:
  - .NET desktop development
  - Data storage and processing
  - .NET Core cross-platform development
  - ASP.NET and web development
  - Azure Development
- .NET Core 2.2 SDK
- [Telerik Fiddler](https://www.telerik.com/fiddler)

A .NET Core széleskörű platformtámogatása miatt bizonyos nem Windows platformokon is elvégezhetők a gyakorlatok Visual Studio helyett [Visual Studio Code](https://code.visualstudio.com/) használatával - azonban a gyakorlatok szövege a Visual Studio használatát feltételezi.

## Kóddarabkák (snippet-ek)

A gyakorlatanyagokat könnyen bemásolható kóddarabkák egészítik ki. A kóddarabkáknak a gyakorlat idejében van jelentőségük, mert könnyen és gyorsan bemásolhatók, egyéb esetben nyugodtan figyelmen kívül hagyhatjuk a rájuk történő hivatkozásokat.

A kóddarabkák lelőhelye: https://github.com/bmeaut/dotnet

## Kódrészletek kimásolása

A kódrészletek sorszámozással vannak ellátva, ez pedig kimásoláskor gondot okozhat. Ilyenkor alkalmazhatjuk a blokk jellegű kijelölést, amit a legtöbb olvasóalkalmazás támogat, leggyakrabban az *[ALT]* billentyű kijelölés alatti folyamatos nyomvatartásával. Blokk alapú kijelöléssel kijelölhetjük csak a kódrészletet a sorszámok nélkül.